---
title: 'De Stormhoek'
date: '2017-09-03T21:01:06+00:00'
status: publish
permalink: /de-stormhoek
author: 'Ruud Meijns'
excerpt: ''
type: post
id: 4782
featured_image: /images/Stormhoek-en-zeilboot-de-Valk-40-41.jpg
categories:
    - Historie
tags:
    - Bruynzeel
    - 'de Stijl'
    - 'Piet Zwart'
    - 'villa De Stormhoek'
    - 'Vilmos Huszár'
post_format: []
---
In de tijd dat de firma Bruynzeel, na de brand in hun stoomtimmerfabriek ‘De Arend’ in Rotterdam, zich in Zaandam vestigden, wordt ook melding gemaakt van een woning aan de Pieter Ghijsenlaan. Deze woning, van architect Jan Wils heeft in het begin van de jaren ’20 van de vorige eeuw, een aantal kunstenaars/vormgevers, de kans gegeven kleurontwerpen en meubels voor de woning te maken. Dit alles in opdracht Cornelis Bruynzeel Sr., die met de architect en de vormgevers bevriend was geraakt. De Zaanse vormgever Piet Zwart tekende voor de meubels en Vilmos Huszár voor de toegepaste kleuren en het vloerkleed. Door deze samenwerking mag men wel spreken van een Stijl-interieur.

![](/images/view2.jpg)

Het houten gebouw De Stormhoek stond in een uithoek van het Bruynzeel terrein (zie pijl). Het was bedoeld als een tijdelijke woning voor Cornelis Bruynzeel jr. en zijn vrouw gebouwd.

Het vierkante gebouw beschikte over een behoorlijk grote woon- en eetkamer, een keuken, drie slaapkamers waarvan één met een aangrenzende badkamer.

![](/images/met_stoom_16_bruynzeel_06.jpg)

*Villa De Stormhoek op het terrein van Bruynzeel, op deze foto al met een aanbouw.*

De meubels voor deze woning werden ontworpen door de Zaanse ontwerper Piet Zwart. Het zijn een buffet, een secretaire, een boeken- en tijdschriftenkastje, een salontafel, een eettafel met stoelen.

![](/images/2009E1131-b.jpg)

*Ontwerp meubelen (foto: Gemeente Museum Den Haag)*

![](/images/woonkamer2.jpg)

*Het interieur met het vloerkleed, let op de grootte van het kleed*

![](/images/stormhoek_eetkamer2.jpg)

*De eetkamer. Meubels ontwerp Piet Zwart, vloerkleed Vilmos Huszár.*

De kleuren in het huis en het vloerkleed voor De Stormhoek werd speciaal gemaakt naar een kleurontwerp van Vilmos Huszar.

![](/images/2017C0313.jpg)

*Het vloerkleed*

Het enorme vloerkleed is later in stukken geknipt en in delen elders gebruikt in het huis.

Bij de saneringen die na 1982 bij de firma Bruynzeel werden ingezet is ook het huis gesneuveld. Nu we in dit jaar de geboorte van De Stijl kunstbeweging herdenken, is het triest te moeten constateren, dat er in die tijd zo weinig besef is geweest van de waarde van de Stormhoek en het interieur.

Foto’s: Gemeentemuseum Den Haag, Gemeentearchief Zaanstad.