---
title: 'Van Baltimore tot Rangoon'
date: '2015-11-28T16:51:00+00:00'
status: publish
permalink: /van-baltimore-tot-rangoon
author: 'Ruud Meijns'
excerpt: ''
type: post
id: 165
featured_image: /images/baltimore.jpg
categories:
    - Boeken
    - Historie
tags:
    - 'Belgische straat'
    - communisme
    - 'Jan Bouwmeesterstraat'
    - katholiek
    - Luiksestraat
    - Oostzijde
    - Rosmolenbuurt
    - Schoolmeesterstraat
    - 'Tom Tulleken'
post_format: []
tagline:
    - ''
---
Tom Tulleken heeft een boek geschreven over de plek waar hij is opgegroeid: de Rosmolenbuurt. De titel van het boek verwijst naar de namen van de pakhuizen die langs de Zaan stonden. Het boek vertelt afwisselend de geschiedenis van dat stukje Zaandam en van zijn jeugd in die buurt.

Mooi is zijn beschrijving van de beide zijden van de Oostzijde, eind vijftiger en begin zestiger jaren, toen er nog veel overeind stond wat nu allemaal verdwenen is. Hij beschrijft de omgeving, alle zelfstandige ondernemers die iedereen kende. De melkboer en de groenteboer kwamen allemaal nog langs de deur.

![Rosmolenbuurt1](/images/Rosmolenbuurt1.jpg)

*Rechts kleine Tom*

Hij werd geboren in de Belgische straat, in het stukje dat, met de Luiksestraat, een apart wijkje vormde. Het was een katholiek wijkje, waar iedereen elkaar kende. Waar de buren voor een kind allemaal oom en tante waren. Hij schrijft met liefde over zijn rijke Roomse jeugd, de kerkgang, het verenigingsleven.

Tulleken beschrijft ook alle paden en straten die op de Oostzijde uitkwamen, waar je als kind van de buurt je weg wel wist te vinden. Maar ook de ‘deftige Oostzijde’ die langzaam verdween met de komst van de grote fabriekspanden.

Zelf heb ik ook de nodige herinneringen aan deze buurt. Ik ben daar in 1946 geboren en heb daar gespeeld, ben er naar school gegaan. Tulleken heeft gelijk, het was een fijne buurt om in op te groeien. Bij mij thuis waren we communistisch en onze buren in de Jan Bouwmeesterstraat waren katholiek. Maar dat verschil merkte je alleen tijdens verkiezingen door de verschillende bordjes die aan de deuren hingen. Verder ging iedereen gemoedelijk met elkaar om.

Ik heb het boek met heel veel plezier gelezen, vooral omdat er zoveel herkenning was van plekken, van namen. Wie kwam er niet bij in het warenhuis van Van den Brink? Wie heeft er niet gesnoept van het ijs van Danser uit de Schoolmeesterstraat? Een heerlijk boek en Tulleken heeft de geschiedenis van Zaandam een grote dienst bewezen.

Tom Tulleken, *Van Baltimore tot Rangoon: Een verhaal uit de Zaandamse Rosmolenbuurt in 1961* Uitgever: Heijnis & Schipper Drukkerij BV, Zaandijk, ISBN: 978-90-6028-050-8.