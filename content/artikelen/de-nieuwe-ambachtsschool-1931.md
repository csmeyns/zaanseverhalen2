---
title: 'De Nieuwe Ambachtsschool (1931)'
date: '2016-01-29T14:44:03+00:00'
status: publish
permalink: /de-nieuwe-ambachtsschool-1931
author: 'Ruud Meijns'
excerpt: 'Maandag 23 maart 1931 - dodelijk ongeval bij de bouw van de nieuwe Ambachtsschool'
type: post
id: 487
featured_image: /images/Ambachtschool-ongeluk.jpg
categories:
    - Historie
tags:
    - Ambachtsschool
    - 'architect J. Schipper'
    - 'dodelijk ongeluk'
    - 'P.W. Jedeloo'
    - 'palenkruier S. Heinis'
post_format: []
---

**Dodelijk ongeval bij de bouw van de nieuwe Ambachtschool**

**Maandag 23 maart 1931.**

Bij de bouw van de nieuwe ambachtschool in de Westzijde heeft een dodelijk ongeluk plaats gevonden. Eén van de stoomheimachines gleed tijdens het verplaatsen van haar houten ondersteuning. De palenkruier S. Heinis (40 jr.) uit Koog a/d Zaan kon niet snel genoeg wegkomen en kwam onder de stoommachine terecht. Na de berging werd het verbrande lichaam van de werkman gevonden. Hij laat een vrouw en 3 kinderen achter. Onder zeer grote belangstelling van collega’s en leden van de vakbond, werd dhr. Heinis de donderdag na het ongeluk, ter aarde besteld.

![Ambachtschool ongeluk](/images/Ambachtschool-ongeluk.jpg) 
 
*De ravage na het omvallen van de heistelling in de Westzijde.*

De nieuwe ambachtschool komt in de plaats van de tijdelijke school aan de Herengracht nabij De Vaart, waar sinds november 1917 in de houten gebouwen van de voormalige ziekenbarak les werd gegeven. In het eerste jaar ontvingen 61 leerlingen les aan deze school. Maar al snel bleek dat er onvoldoende ruimte was om de toekomstige leerlingen te bergen.

![ambachtschool-vroeger spinhuis a](/images/ambachtschool-vroeger-spinhuis-a.jpg)

*School op de Herengracht aan De Vaart*

De eerste steen voor de nieuwe school werd gelegd op 30 mei 1931. De school was een ontwerp van architect J. Schipper. Het aantal inschrijvingen voor de nieuwe school bedraagt bij de start al 525 leerlingen. Er is een dag- en avondschool.

In 1961 kreeg het gebouw de naam van een oud bestuurslid P.W. Jedeloo. Na jaren van leegstand en verpaupering werd in 2008 het oude gebouw gerenoveerd. De oude leslokalen zijn omgevormd tot appartementen en gezinswoningen. De naam is nu ‘Jedeloo Woongebouw’.

![1935](/images/1935.jpg)

Foto’s: Gemeentearchief Zaanstad