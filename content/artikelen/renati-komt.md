---
title: 'RENATI KOMT!'
date: '2017-07-15T16:09:27+00:00'
status: publish
permalink: /renati-komt
author: 'Ruud Meijns'
excerpt: ''
type: post
id: 4698
featured_image: /images/Renati-8.jpg
categories:
    - 'Geen categorie'
tags:
    - 'Klaas Vink'
    - 'Renati - de Luitzanger'
    - 'Snikken &amp; Smartlapjes'
    - 'Willy Derby'
post_format: []
tagline:
    - 'Renati - de Luitzanger, vierde triomfen in de jaren ''20 en ''30. Renati was de artiestennaam voor Klaas Vink uit Zaandam.'

---
![](/images/Renati-1.jpg) 

Zo werd de luitspeler ‘Renati’ in een advertentie in 1923 aangekondigd. Blijkbaar zaten ze daar in de bioscoop in Assen al lang op Renati te wachten en eindelijk kon men zijn komst dan aankondigen. In die tijd probeerde men het bioscooppubliek extra te vermaken met het optreden van artiesten. In een advertentie van een bioscoop in Veendam vinden we weer de aankondiging dat Renati komt. De grote vraag is nu wie deze Renati dan wel was. Renati was niemand minder dan Klaas Vink uit Zaandam.

![](/images/Renati-2.jpg)

Volgens de burgelijke stand werd hij 13 november 1886 in Zaandam aan het Prinsenpad geboren. In de officiële stukken staat weinig, maar als hij zich in 1937 weer in de gemeente laat inschrijven woont hij op het Papenpad nr. 15. Hij heeft waarschijnlijk tot dat moment ergens anders gewoond. Pas heel veel later zien we hem op een foto uit 1974[^1] met een gitaar, hij is dan 87 jaar en woont op Haaldersbroek. Klaas Vink, alias Renati, heeft in de jaren ’20 en ’30 gloriedagen als zanger, luitspeler, conferencier en componist heeft gekend.

In 1974 verscheen het boekenweekgeschenk “Snikken en Smartlapjes” waarin opgenomen het liedje ‘De Armsten’, tekst en muziek Renati. Jan Hottentot van de Typhoon zocht hem, samen met fotograaf Derk Peeters, op. Klaas Vink wist niet dat zijn compositie in dat boekje was opgenomen, hij hield dat ook niet meer bij.

![](/images/Renati-3.jpg)

*De titel en 1e couplet zoals het verscheen in het boekje ‘Snikken en Smartlapjes’.*

Geboren op het Prinsenspad, zijn vader was schilder en al snel moet jonge Klaas meeverdienen. Hij begon als zager in houtzaagmolen De Engel, daarna in De Morgenster. Nog wat later werkt hij als zager in een kistenfabriek in Amsterdam. Hij woonde in Amsterdam, was getrouwd en toen hij de toen bekende Jean Louis Pisuisse hoorde zingen, werd hij zo enthousiast dat hij zelf ook liedjes ging schrijven.

![](/images/Renati-4.jpg)

Via een kennis verscheen z’n eerste liedje, in tekst, in het zeer bekende weekblad ‘Het Leven’. Via dat liedje kreeg hij een uitnodiging om mee te doen in een cabaret in de Warmoestraat. Klaas, inmiddels Renati geworden, wordt opgemerkt door Willy Derby die voor plaatopnames liedjes van Klaas koopt. En zo komt ook hijzelf tot plaatopnamen in Berlijn.

Voor een andere maatschappij maakt hij opnames in Londen. In totaal heeft hij meer dan 50 plaatopnamen gemaakt, vooral als duo met een alt die hij daarna nooit meer heeft gezien. Hij treed op in Londen, z’n broer IJsbrand die in Engeland twee kapperszaken had, vertaalde de liedjes in het Engels. In Londen treedt hij op met de Franse zangeres Lys Gauty die hem uitnodigt om mee naar Frankrijk te komen waar hij met haar duetten zingt.

![](/images/Renati-5.jpg)

Met enige regelmaat is Renati te horen op de Nederlandse radio. Met het VARA-orkest onder leiding van Hugo de Groot speelt hij dan van 10.00 tot 12.00 uur voor arbeiders in de continubedrijven zo staat er te lezen in de aankondiging van de arbeidersomroep.

Het is crisis en dat is ook te merken in de feestindustrie; grote dagen werden minder. Hij trekt nog met gezelschappen langs theaters, treedt op in bioscopen. Werd nog artistiek leider van een zaak in Utrecht waar veel studenten kwamen, zat dan weer een tijdje in Haarlem, in Den Haag.

In 1938 komt hij een keer naar Zaandam waar hij in feestgebouw Thalia een programma presenteert namens De Bond van Werklozen Zaandam. De zaal was geheel uitverkocht schrijft de krant. Er waren optredens van The Bobs Boys, een acrobatengroep, van een accordeongroep o.l.v. Kees Mulder en zang van dhr. Brouwer en van Renati zelf. Hij was tevens de conferencier van dienst. Bijzondere vermelding was de declamatie van dhr. C. Breed en het dansen van Miss Beppie.

Kees Vink trouwt voor de tweede keer met de Utrechtse mej. Visser en besluit dan dat het genoeg is geweest. Hij hangt z’n gitaar aan de wilgen en wordt van Renati weer gewoon Klaas Vink. Hij komt dan in 1939 weer terug naar Zaandam. Vink gaat aan de slag bij de kistenfabriek Kools & Voorthuis in de Oostzijde, natuurlijk weer als zager. Naderhand werkt hij nog bij Hille, de beschuitfabriek. Van al z’n roem heeft hij nog slechts herinneringen. Z’n laatste jaren, gelukkig nog in gezelschap van zijn vrouw slijt hij op Haaldersbroek 7.

![](/images/Renati-6.jpg)

*Kees Vink, alias Renati, op 87 jarige leeftijd voor z’n huisje op Haaldersbroek.*

Bron: [http://www.45worlds.com/78rpm](http://www.45worlds.com/78rpm), De Typhoon, Gemeentearchief Zaanstad, Delpher.

Met dank aan Simon Theeuwis en Dick Kerssens.

[^1]: Zie het boek ‘Rondom de Dam geboren’ van Dick Kerssens, blz. 64 en De Typhoon 13-04-1974.