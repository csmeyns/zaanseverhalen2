---
title: 'Op historische gronden'
date: '2015-10-10T15:14:44+00:00'
status: publish
permalink: /op-historische-gronden
author: 'Ruud Meijns'
excerpt: ''
type: post
id: 65
featured_image: /images/Bloemgracht-1910-2.jpg
categories:
    - Boeken
tags:
    - Bleecker
    - Bloemgracht
    - 'Henk Roovers'
    - Oostzijde
    - Overtoom
post_format: []
flavour_num_words:
    - '515'
---
In een afgeladen raadszaal van het gemeentehuis in Zaandam werd door schrijver Henk Roovers het eerste exemplaar van het boek *Op Historische Gronden*, de geschiedenis van een Zaandamse gracht in nationaal en internationaal perspectief, overhandigd aan Greet, zijn muse.

![bloemgracht1](/images/bloemgracht1.jpg)

Aan het boek heeft hij achttien jaar gewerkt en het is een monumentaal boek geworden. Het is niet alleen een boek over de Bloemgracht geworden, maar het is een verhaal over de handelaren die er woningen bezaten en over de handel die hen met de wereld verbond.

Roovers had tijd tekort om zijn verhaal te vertellen. Het is een geschiedenis bijv. van de familie van Cornelis Pietersz. Bleecker, die het ven ontsloot waarop huizen werden gebouwd. Het ven, haaks op de Schinkeldijk (Oostzijde), werd Bleekersven genoemd en zou later herdoopt worden in Bloemgracht.

Roovers benadrukte dat het hier niet zomaar over een paar handelaren ging. Met hun handel bewogen ze zich door heel Europa en reikten zelfs tot in de opstandige Amerikaanse kolonie van Engeland. Het ging over de scheepsbouwers die er niet tegenop zagen om in korte tijd voor de koning van Frankrijk 3 reusachtige schepen te bouwen en voor de Hollandse vloot nieuwe schepen bouwden tijdens de oorlogen met Engeland.

En de Overtoom, een helling die schepen over land trekt, daar wilde Roovers het wel even apart over hebben. De grootste overtoom van de wereld, gemaakt in opdracht van de scheepbouwers, stond in het Zaandam van toen. Henk Roovers heeft pogingen gedaan om die naam weer terug te krijgen in de stad op de plek waar de overtoom heeft gelegen. Tot nu toe zonder resultaat; bureaucratie.

![bloemgracht2](/images/bloemgracht2.jpg)

*De Bloemgracht*

Dit boek gaat niet alleen over een gracht, een plek waar rijke families woonden. Het is een verhaal geworden over de enorme rijkdom die ze vergaarden, de ruzies die in de families ontstonden. Het is een verhaal over de grote economische macht die de Zaanstreek van toen uitstraalde over grote delen van de wereld. Als Zaankanters moeten we dankbaar zijn dat Roovers daar achttien jaar arbeid in heeft gestopt en voor ons een grootse geschiedenis onder het stof vandaan heeft gehaald.