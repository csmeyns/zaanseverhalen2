---
title: Verkiezingen
date: '2017-03-01T11:39:42+00:00'
status: publish
permalink: /verkiezingen
author: 'Ruud Meijns'
excerpt: ''
type: post
id: 4256
featured_image: /images/Verkiezingen-2.jpg
categories:
    - Historie
tags:
    - 'jaren ''20 - ''30'
    - 'kalken op straat'
    - plakploegen
    - S.D.A.P.
    - Verkiezingen
post_format: []
tagline:
    - 'Verkiezingen zijn nu een tamme boel. Jaren ''20 en ''30 was er strijd en waren er plakploegen.'
---
Verkiezingen 2017, tamme boel, het meeste loopt via sociale media. Bla-bla-bla-bla, *talking heads* op het beeldscherm, verkiezingsborden en het plakken verdwijnen. Ik kan me nog herinneren (ja, opa vertelt) dat katholieke jongeren bij ons de bordjes van de CPN van de deuren sloegen. En dat wij, als we de kans schoon zagen, de KVP bordjes eraf sloegen bij hen in de straat. Je nam het sentiment van je ouders mee. Na de verkiezingen was dat allemaal weer over, maar eventjes was er strijd.

Nog vroeger was er nog meer strijd. In de jaren ’30 klaagden gemeentebesturen dat er zoveel op straat gekalkt werd. Ploegen trokken er ‘s nachts op uit om de straten vol met leuzen en namen te versieren. Nu zie je dat alleen nog bij bergritten in de Tour de France. Ik heb wat foto’s opgedoken die daar een voorbeeld van zijn.

![](/images/Verkiezingen-1920-1.png)

Wat ik zo mooi vind is dat er foto’s van genomen werden. Trotse mannen die er een nachtje voor over hadden om hun partij vooruit te helpen. Amsterdam, jaren ’20 en u ziet wel voor wie ze zijn.

![](/images/verkiezingen-plakken-1.jpg)

Volgens het bijschrift is dit in Wormerveer. Er wordt een grote hamer en sikkel op de straat gekalkt; de communisten.

![](/images/Verkiezingen.jpg)

En dan nog ééntje; de plakploeg van de Zaanse S.D.A.P. in 1925. De man die rechts achter het bord zit, met de hoed, dat is mijn opa Gerhardus Meijns.

Foto’s: Zaanse Encyclopedie, GeheugenvanNederland.