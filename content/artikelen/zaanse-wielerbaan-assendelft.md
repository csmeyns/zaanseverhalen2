---
title: 'Zaanse wielerbaan Assendelft'
date: '2017-02-07T11:52:59+00:00'
status: publish
permalink: /zaanse-wielerbaan-assendelft
author: 'Ruud Meijns'
excerpt: ''
type: post
id: 4170
featured_image: /images/Wielerbaan-Assendelft0.jpg
categories:
    - Historie
tags:
    - Assendelft
    - 'Bouk Schellingerhoudt'
    - 'Cees Bakker'
    - 'Lange Heit'
    - 'Wielerbaan Assendelft'
    - 'Zaanse wielerbaan'
post_format: []
tagline:
    - 'Zaanse Wielerbaan in Assendelft heeft maar kort gestaan. In 1937 gebouwd en in 1941 gesloopt.'
---
In april 1937 meldt de Telegraaf dat er ‘ernstige plannen’ zijn om tot de stichting van een wielerbaan in Assendelft te komen. De nieuwe burgemeester van Assendelft, dhr. de Boer zet zich ervoor in. Men had de bedoeling de gebruikte 6 daagse wielerbaan van Rotterdam over te nemen. Deze baan was slechts 36 dagen in gebruik geweest.

Om de kosten te drukken wilde men de baan laten slopen door jongeren uit de Centrale Werkplaats uit Wormerveer en de opbouw door jongeren uit de werkverschaffing. Maar al snel kwamen boze reacties door voorzitter C. Koomen van de bouwbond. De arbeiders die hieraan zouden meewerken kregen 12 cent onder het loon uitbetaald. Uiteindelijk werd besloten hierover een aparte raadsvergadering over te beleggen.

In de gemeenteraad merkte Dhr. Veenis op dat het werk niet door de werkverschaffing uitgevoerd mocht worden omdat het een particulier bezit is en diende hierover een voorstel in. Het voorstel kreeg geen steun. Wethouder Bijl bleef in zijn beantwoording er op hameren dat de gemeenschapsbelangen in deze zaak zeer groot zijn. Uiteindelijk stemde de raad in met de plannen voor deze wielerbaan. De gehele baan werd binnen 3 weken van Rotterdam naar Assendelft gebracht.

De baan was van hout, was 166 meter lang en had vier bochten met een hoogte van 5,5 meter. Rondom werd een tribune gebouwd. De opening was 11 juli 1937 met vertegenwoordigers van de gemeenten, de Zaanse VVV en de wielerbonden.

![](/images/Wielerbaan-Assendelft1.jpg)

Onder grote publieke belangstelling werden de eerste wedstrijden verreden.

Er waren sprintwedstrijden en koppelkoersen. Op het onderdeel achtervolging over 5 km om het Kampioenschap van de Zaanstreek was Cees Bakker de sterkste. Hij won in een tijd van 4.34.

De baan in Assendelft werd een groot succes. Met enige regelmaat werden wedstrijden gehouden. Grote namen van die dagen deden de baan aan zoals Pellenaars, Derksen, van Vliet, Evers, Braspenninx, Bakker en Schellingerhoudt.

![](/images/Wielerbaan-Assendelft2.jpg)

*Cees Bakker wordt gehuldigd.*

In de krant verscheen een gedicht van ene FLEVO die zeer enthousiast over de komst van de baan was. Hier het begin van het gedicht.

> Assendelft met je races
> en je eerste wielerbaan
> Zeer actief en met je daden
> uit Rotterdam haalde je hem vandaan
> Wat een prachtige prestatie
> hebben jullie hier volbracht
> Wie had dit toch kunnen bedenken
> niemand had dit ooit verwacht
> Dat een racebaan zou komen*
> hier zoo in de Lange Heit*
> De sportmen vreugdevol vernamen
> al wat reest is zeer verblijd.

En niet alleen de wielrenners maakten er gebruik van, de baan werd ook voor andere doeleinden gebruikt. De Communistische Partij Nederland organiseerde op 25 juli 1938 een vredesmeeting. Ruim duizend aanwezigen hoorden de partijgenoten Herder en de Visser spreken.

En in juli 1938 waren er Internationale bokswedstrijden georganiseerd door de Boksunie en met toestemming van het gemeentebestuur van Assendelft. In december van datzelfde jaar hielden de Zaanse katholieken er de Zaansche Katholiekendag en daarbij sprak men over: “Katholieke Actie, en hoe passen wij haar toe”.

De wielerbaan was jammer genoeg geen lang leven beschoren. In 1941 werd de baan gevorderd door de Duitse bezetters. Het materiaal werd verscheept en gebruikt voor de aanleg van startbanen voor vliegtuigen.

![](/images/Wielerbaan-Assendelft3.jpg)

*De sloop van de baan. De tribunes het eerst.*

Bron: Gemeentearchief Zaanstad, Delpher