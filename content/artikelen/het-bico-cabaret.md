---
title: 'Het BICO-cabaret'
date: '2017-07-02T18:39:12+00:00'
status: publish
permalink: /het-bico-cabaret
author: 'Ruud Meijns'
excerpt: ''
type: post
id: 4603
featured_image: /images/Bico.jpg
categories:
    - Historie
tags:
    - Bico
    - Bico-cabaret
    - 'Gebr. Molenaar'
    - wasmachines
    - Wastora
post_format: []
tagline:
    - 'Het Bico-cabaret, van de Gebr. Molenaar (Wastora) was een manier om na een leuke avond aan de bezoekers een Bicowasmachine te verkopen.'
---
Er zijn verschillende manier waarop een verkoper z’n waar aan de man kan brengen; reclame maken, langs de deuren gaan. Om de verkoop van *Bicowasmachines* te stimuleren had Wastora een cabaret in het leven geroepen.

![](/images/Bico.jpg)

Deze cabaretploeg trok door het hele land en verzorgde een prettige avond en na afloop van de voorstelling zorgden verkopers dat de bezoekers niet met lege handen naar huis gingen; maar met een Bicowasmachine.

De Gebr. Molenaar waren in 1948 begonnen met de verkoop van huishoudelijke apparaten zoals theelichtjes en kacheltjes onder de naam Electro Zaan. De grootste klap maakten de twee met de verkoop van de Bicowasmachine. Nederland had net kennis gemaakt met het fenomeen wasmachine, maar voor de gewone man was zo’n ding nog veel te duur. Klaas Molenaar vertelt, “En laat ik nou in Weesp een ronde kuipwasmachine zien die in plaats van f 400,–, wat toen normaal was, maar f 179,50 kostte”. Om de gewone man aan de wasmachine te helpen werden cabaretavonden aangeboden onder het motto, ‘Een kind kan de was doen’. De gratis kaarten werden geleverd via de winkeliers van de Bico. Op het podium stonden op de achtergrond rijen van Bico’s opgesteld. Aan het einde van de voorstelling moesten al die Bico’s aan de man of vrouw gebracht worden.

![](/images/Bico1.jpg)

Vanaf 1952 reed de cabaretgroep door het hele land en ze waren soms weken van huis. Ze deden dan een hele provincie en overdag was er gelegenheid om reparaties te verrichten aan de al eerder geleverde Bico’s.

![](/images/Bico2.jpg)

Simon Theewis, zoon van Wim Theewis[^1] die één van de leden van het cabaret was, vertelde dat hij 5 jaar lang zijn vader bijna niet had gezien vanwege het werk voor het cabaret. Ze deden natuurlijk ook de Zaanstreek aan. Hier een advertentie voor Ons Huis.Op deze manier lukte het de Gebr. Molenaar om duizenden en duizenden wasmachines aan de man te brengen. Bij wedstrijden van KFC, de ploeg van de Molenaars kwam het eerste elftal soms op door een erehaag van Bicowasmachines. Het was het begin van hun imperium dat later onder de naam Wastora nog veel groter zou worden. De naam Wastora komt van **Wa**smachine, **Sto**fzuigers, **Ra**dio’s.

![](/images/Bico3.jpg)

[^1]: Theewis Willem (Wim) (Zaandam 1923-1988). Zaans cabaretier, buutreedner en schilder. Wim Theewis, die vrijwel zijn hele leven bij [Bruynzeel](http://www.zaanwiki.nl/encyclopedie/doku.php?id=bruynzeelbedrijven) werkte, werd bekend in de jaren ’50 door zijn conferences in het Zaans. Met name in de Zaanstreek, maar ook daarbuiten, wist hij volle zalen te trekken. Samen met zijn broer Ko maakte hij deel uit van het Zaans Kleinkunst Ensemble, dat met enige regelmaat voor de radio optrad.

Bronnen: Woerdens Courant, Geschiedenis AZ, Simon Theewis, Wim Theewis, Delpher, Zaanwiki.