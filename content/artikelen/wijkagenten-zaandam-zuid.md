---
title: 'Wijkagenten Zaandam-Zuid'
date: '2017-08-02T11:36:09+00:00'
status: publish
permalink: /wijkagenten-zaandam-zuid
author: 'Ruud Meijns'
excerpt: ''
type: post
id: 4726
featured_image: /images/Wijkagenten0-1.jpg
categories:
    - Mensen
tags:
    - 'Anita Lenzen'
    - 'Dirk Prins'
    - 'Joeri van Duijn'
    - Wijkagent
    - 'Wijkagenten Zaandam-Zuid'
    - Zaandam-Zuid
post_format: []
tagline:
    - 'Gesprek met de Wijkagenten van Zaandam-Zuid'
---
Als je met politieagenten spreekt is er altijd de neiging om te willen horen van grote zaken, maar bij een wijkagent gaat het toch voornamelijk om de vele kleine dingen die in een wijk spelen. Daarom een gesprek met agenten Anita Lenzen (1986) en Joeri van Duijn (1982) even voor hun spreekuur in Wijkcentrum Dirk Prins begint. Hun politieloopbaan begonnen ze respectievelijk in Amsterdam en Den Haag.

![](/images/Wijkagenten1.jpg) ![](/images/Wijkagenten2.jpg)

Beiden hebben twee jaar geleden gesolliciteerd voor de functie van wijkagent in het basisteam Zaanstad. Al geruime tijd werken ze nu samen in Zaandam-Zuid. In een wijk werken, dicht bij de inwoners had hun voorkeur. Zaandam-Zuid is een gebied dat ruwweg ligt tussen de Peperstraat en de Achtersluispolder. Peldersveld en Poelenburg hebben eigen wijkteams.

Hun dag begint altijd in Zaandijk waar ze eerst worden bijgepraat over de actuele zaken en dan vertrekken de agenten naar hun specifieke wijk. In Zaanstad zijn ongeveer 27 agenten die in wijken werken. De rol van de politie in een wijk is de laatste jaren veranderd; er wordt nu veel samengewerkt met andere instanties die in de wijk werkzaam zijn zoals het Sociaal Wijkteam. Eén van hen gaat vanavond langs bij een buurtoverleg, dat hoort er ook bij.

Toen een aantal bussen van Connexxion zijn bekogeld met straatstenen, alweer twee jaar geleden, werd zo ongeveer iedereen erbij geroepen om het probleem aan te pakken. Samen met de verschillende partners zoals de gemeente, jeugdboa’s en jongerenwerkers worden groepen in de gaten gehouden, gesprekken gevoerd op straat en worden er huisbezoeken afgelegd.

De wijkagenten vinden het belangrijk om aanwezig in de wijk te zijn. Ze zouden het liefst wat minder in de auto zitten en af en toe op de fiets of door de wijk lopen zodat mensen je zien en leren kennen. Als de bewoners je kennen, zullen ze je ook sneller aanspreken. Het spreekuur vinden ze erg belangrijk, omdat het laagdrempelig en toegankelijk is voor heel veel buurtbewoners.

Er komen dan ook zaken naar voren, net als bij huisbezoeken, die je als politie signaleert en kunt delen met bijv. de GGD, de Wijkverpleging of het Sociaal wijkteam. En in Dirk Prins is het altijd gezellig toeven. Buurthuizen zijn sowieso belangrijk omdat zij bewoners naar zich toetrekken. Zo krijgen Joeri en Anita nog steeds mooie verhalen te horen over De Exter; de mensen missen het.

Soms is er in een wijk ook speciale kennis nodig, zoals bijvoorbeeld in het geval van De Achtersluispolder, waar een collega zich, als specialisatie, meer met de bedrijven bezig kan houden. Dat gebied heeft nu een veiligheidskeurmerk, Keurmerk Veilig Ondernemen voor Bedrijventerreinen, en dat heeft voor iedereen voordelen; het is er veiliger en er is een goede samenwerking tussen politie, brandweer en de bedrijven. Voor bedrijven kan het in de verzekeringskosten schelen. Maar ook als er klachten zijn over bijvoorbeeld snelheidsovertredingen kunnen er vanuit Zaandijk mensen komen die een handje bijsteken.

![](/images/Wijkagenten3.jpg)

*Politie aanwezig bij een presentatie energiebesparing in de Achtersluispolder.*

Wilt u contact met de wijkagent? U kunt ze om de twee weken treffen tijdens het inloop spreekuur van 10:00 – 12:00 uur in Wijkcentrum Dirk Prins. Ook zijn ze telefonisch bereikbaar via het telefoon nummer 0900-8844 of via het contactformulier op [www.politie.nl](http://www.politie.nl).

Bron: Politie Zaanstad, Belangenvereniging Achtersluispolder.