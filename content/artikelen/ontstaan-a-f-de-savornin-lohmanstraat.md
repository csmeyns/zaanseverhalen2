---
title: 'Ontstaan A.F. De Savornin Lohmanstraat'
date: '2015-12-16T16:36:13+00:00'
status: publish
permalink: /ontstaan-a-f-de-savornin-lohmanstraat
author: 'Ruud Meijns'
excerpt: ''
type: post
id: 192
featured_image: /images/Savorin-Lohmanstraat4.jpg
categories:
    - Historie
tags:
    - 'A.F. De Savornin Lohmanstraat'
    - 'Café De Ster'
    - 'juwelier van Zijp'
    - Klauwershoek
    - 'stalhouderij van Wed. W. Ros Wzn.'
post_format: []
---

Er zullen nog maar weinig mensen in Zaandam bekend zijn met het feit dat de Zuiddijk ooit doorliep tot aan de Oostzijderkerk. En dat al het verkeer dat van de Zuiddijk naar de Oostzijde wilde door de Klauwershoek z’n weg moest zien te vinden.

Ik interviewde ooit dhr. Kramer die, geboren in 1911, met het gezin in 1924 vanuit Delft naar Zaandam verhuisde. Zijn vader werkte bij de Artillerie Inrichting die tot dan in Delft was gevestigd. Hij vertelde dat de grote verhuiswagen met heel veel moeite de bocht in de Klauwershoek kon nemen.

De A.F. De Savorin Lohmanstraat die ons nu vanaf de Wilhelminastraat naar de Oostzijde brengt bestond nog niet.

![Savorin Lohmanstraat1](/images/Savorin-Lohmanstraat1.jpg)

Op deze foto staan we met de rug naar de Wilhelminabrug. We staan voor het gemeentehuis. De Zuiddijk is nog intact en de bebouwing loopt nog door. Het huis links met het puntdak is van juwelier van Zijp. Later wordt dat de nieuwe hoek van de De Savornin Lohmanstraat. Rechts daarvan café De Ster. Weer rechts daarnaast de stalhouderij van Wed. W. Ros Wzn.

![Savorin Lohmanstraat2](/images/Savorin-Lohmanstraat2.jpg)

Hier wat ingezoomd, dat maakt het nog iets duidelijker. De garage en daarnaast van Zijp. Café De Ster werd vernield door een brand. Hier zijn al de contouren zichtbaar van de hoek die zal ontstaan bij de aanleg van de A.F. De Savornin Lohmanstraat.

![Savorin Lohmanstraat3](/images/Savorin-Lohmanstraat3.jpg)

Deze foto geeft een duidelijker beeld van de situatie bij de stalhouderij. Hier zien we al dat het van de dijk naar beneden gaat. Dat is nog herkenbaar in de De Savorin Lohmanstraat. Na een brand in 1925 werd het geheel gesloopt en ontstond de mogelijkheid om een betere doorgang te maken naar de Oostzijde en zo de Klauwershoek te ontlasten. Hiervoor moest nog rekening gehouden worden met de begraafplaats die op de plek van het huidige Verzetsplantsoen lag.

![Savorin Lohmanstraat4](/images/Savorin-Lohmanstraat4.jpg)

Met een mooie bocht werd de begraafplaats ontzien. De begraafplaats is later geruimd. In de plaats daarvan kwam het Verzetsplantsoen.

Fotos: Gemeentearchief Zaanstad