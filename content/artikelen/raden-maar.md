---
title: 'Raden maar !'
date: '2017-07-26T13:20:32+00:00'
status: publish
permalink: /raden-maar
author: 'Ruud Meijns'
excerpt: ''
type: post
id: 4715
featured_image: /images/Radio-luisteren_1.jpg
categories:
    - Historie
tags:
    - 1967-1973
    - 'Kees Schilperoort'
    - KRO-lunchprogramma
    - 'Raden Maar'
    - 'Ted de Braak'
post_format: []
gmp_arr:
    - 'Over het legendarische radio-spelletje ''Raden maar''.'
---
Als u een liefhebber van de radio bent geweest dan kent u het vast wel; het lunchprogramma van de KRO tussen de middag met Ted de Braak en het spelletje ‘Raden Maar’ met Kees Schilperoort.

 ![](/images/12-2.jpg)

*Ted de Braak in de studio met een gast.*

Het was een luchtig programma dat werd uitgezonden in de aanwezigheid van publiek in de KRO-studio. Ted de Braak ontving wat gasten met wie hij een praatje maakte. Er kwam van alles lang; een dameskoor uit Limburg of een gymvereniging. Of iemand vertelde over een paardenmarkt of een zelf gemaakt apparaat. En er was het uitstekende orkest dat de zingende of spelende artiesten begeleidde. Het orkest, dat er meestal duidelijk plezier in had, speelde van 1967 tot 1973 in het programma.

## Raden Maar

Na het nieuws van 13.00 uur, de weerberichten en de land- en tuinbouwberichten kwam het spelletje ‘Raden Maar’ met Kees Schilperoort. 

![](/images/Kees_raden.jpg)

Schilperoort liet een kort geluidsfragment horen. Daarna werd een luisteraar gebeld die raden mocht wat het voor geluid was. Een goed antwoord leverde vijftig gulden op. Werd het niet geraden ging ‘de pot’ door naar de volgende kandidaat. Als het bij duizend gulden nog niet geraden was werd er een nieuw geluid genomen en was de pot weer leeg. De kandidaten mochten altijd vragen om het nog een keer te mogen horen. Dat was nooit een probleem.

Het spelletje was erg populair en er gaat het verhaal dat toen de selectie van Ajax in de spelerstunnel stond, één van de spelers een harde scheet liet. Hierop zou trainer Rinus Michels hebben gezegd; “Mag ik dat geluid nog een keer horen meneer Schilperoort?”.

Maar in werkelijkheid speelden zich ook soms vermakelijke taferelen af zoals de mevrouw die even wilde ‘overleggen’ met haar familie die in de keuken zat. Ze liep telkens van de telefoon, die in de gang hing, naar de keuken voor overleg. En Schilperoort en de luisteraars maar wachten. Ze kwam nog even terug om te vertellen dat haar buurman nu ook was binnen gekomen en ze liep weer terug naar de keuken voor verder overleg. Voor Schilperoort was het geen probleem, hij kletste alle leegtes wel vol. Na weer een tijdje wachten kwam ze dan met het antwoord, het publiek had inmiddels de slappe lach. Ze had het goed, op advies van de buurman nog wel. Het hele fragment is op YouTube te beluisteren. Zie hieronder.

{{< youtube d9HkX05mEMY >}}

Foto's: Beeld en Geluid