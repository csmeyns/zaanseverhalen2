---
title: "Japanse Olympische ploeg in Zaandam"
date: '2016-07-08T13:51:40+00:00'
status: publish
permalink: /japanse-olympische-ploeg-in-zaandam
author: 'Ruud Meijns'
excerpt: ''
type: post
id: 849
featured_image: /images/Japan-1928.jpg
categories:
    - Historie
tags:
    - 'Het Wapen van Amsterdam'
    - 'Japanse Olympische ploeg'
    - 'Olympische Spelen 1928'
    - 'Zaandamse Volkspark'
post_format: []
tagline:
    - 'Tijdens de Olympische Spelen van 1928 verbleef de Japanse ploeg in Zaandam.'
---
![Opening](/images/Opening.jpg)

*Openingsceremonie in het Olympisch Stadion © OSA*

Sporters van over de hele wereld bereiden zich voor op de komende Olympische Spelen in Brazilië.

In 1928 waren de spelen in ons land. De foto geeft een beeld van de opening in het Olympisch Stadion in Amsterdam dat voor de spelen gebouwd was.

![wapen van Adam](/images/wapen-van-Adam.jpg)

Ook Zaandam speelde een, hoewel bescheiden, rol tijdens deze spelen. De Japanse ploeg verbleef tijdens de duur van de spelen in hotel ‘Het Wapen van Amsterdam’, aan de Hogedam 8. Op de foto is dat het witte gebouw.

De haven was nog niet gedempt. Hier zouden later de Dam, postkantoor en nog vele andere gebouwen komen.

![Japan kok 1928](/images/Japan-kok-1928.jpg)

Een verslaggever van het Algemeen Handelsblad bracht een bezoek aan de atleten. Zij vertelden hem dat ze door de kinderen in Zaandam verwelkomd waren en vrienden werden. De delegatie had haar eigen kok meegenomen omdat de Hollandse pot te zwaar was.

De krant had een tekenaar meegenomen en zo zijn nog enkele beelden van dit verblijf hier in Zaandam bewaard gebleven.

![SANYO DIGITAL CAMERA](/images/9-Koki-Hirota-a.jpg)

Enige jaren geleden vertelde mevrouw Huitema-Noomen haar bijzondere herinnering aan deze spelen. Als klein meisje zag ze in Zaandam de Japanse delegatie arriveren, die in “het Wapen van Amsterdam” op de Hogedam logeerden.

Ze had zelfs nog een knipsel bewaard over het bezoek van de Japanse gezant aan Zaandam waar hij in het Volkspark de hele ploeg toesprak.

Mevrouw Huitema vertelde nog dat de Japanners Engels spraken maar dat zij zelf dat nog niet op school had geleerd, dus ging het contact met handen en voeten. Ze was zo bevriend met de Japanse sporters geraakt dat ze een jaar later nog een nieuwjaarswens uit Japan ontving.

![Japan 1928](/images/Japan-1928.jpg)

*De Japanse Olympische ploeg*

Foto’s: Mevrouw Huitema-Noomen, Gemeentearchief Zaanstad, NPO geschiedenis.