---
title: 'Nieuwe boeken'
date: '2019-04-04T17:13:06+00:00'
status: publish
permalink: /nieuwe-boeken
author: 'Ruud Meijns'
excerpt: ''
type: post
id: 5512
featured_image: /images/nieuwe-boeken.jpg
categories:
    - Boeken
tags:
    - Spanjestrijders
    - zilversmeden
post_format: []
---
Twee nieuwe boeken, met een geschiedenis in de Zaanstreek, willen we onder uw aandacht brengen.

![](/images/Cover-Spanjestrijders.jpg)

Als eerste het boek ‘De Zaanse Spanjestrijders’, van Pim Ligtvoet en Willemien Schenkeveld. Het behandelt de jonge mensen die zich tijdens de Spaanse Burgeroorlog (1936-1939) in wilde zetten voor het voortbestaan van de Spaanse Republiek tegen de fascistische samenwerking tussen Franco en Hitler. Ze waren onderdeel van de Internationale Brigade, een communistisch vrijwilligersleger.

De jaren dertig werden gekenmerkt door een grote crisis met veel werkloosheid en een dreiging van het opkomende fascisme. Vijfentwintig mannen en één vrouw uit de Zaanstreek hebben zich als vrijwilliger ingezet.

Het boek verschijnt bij stichting Uitgeverij Noord-Holland en kost €14,95.

Het tweede boek met de titel ‘Zilveren meesterwerken uit de Zaanstreek – een historische biografie van de Joodse zilversmedenfamilie S.I. Vet & Z’n, geschreven door Jeanne van Ammers en Arno Bruitsma.

De familie Vet was vanaf 1832 actief in goud- en zilverwerk in Zaandam. Eerst vanaf het Zeijlpad, daarna in een winkel in de Oostzijde. Het laatste adres was op de Gedempte Gracht 16. De firma van Vet werd vooral bekend vanwege het vervaardigen van miniaturen die ter gelegenheid van een jubileum of andere speciale gelegenheid, werden vervaardigd. Zo werd er een miniatuur van een gashouder gemaakt, van molen De jonge Kuiper of van een sproeiwagen van de gemeentelijke Reinigingsdienst.

Het bestaan van de familie Vet eindigde in de gaskamers van verschillende concentratiekampen. Nu is er dan een eerbetoon aan deze familie en het zilverwerk waarvan inmiddels vele voorbeelden weer boven water zijn gekomen.

![](/images/winkel-vet-1933.jpg)

*De winkel van de familie Vet, Gedempte Gracht*

Het boek is tot en met 7 april verkrijgbaar voor de voorintekenprijs van €29,95, daarna 39,95. Hiervoor kun u terecht op [de website Zaanse Zilversmeden](https://www.zaansezilversmeden.nl).