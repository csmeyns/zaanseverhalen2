---
title: 'Dirk Prins'
date: '2017-04-16T13:01:12+00:00'
status: publish
permalink: /dirk-prins
author: 'Ruud Meijns'
excerpt: ''
type: post
id: 4455
featured_image: /images/DirkPrins2-2-1.jpg
categories:
    - Historie
    - Mensen
tags:
    - Armenbezoeker
    - Dienstencentrum
    - 'Dirk Prins'
    - Ouderenwerk
    - 'Sociale Dienst Zaandam'
    - 'Sociale Zaaken Zaandam'
    - 'W. Geerts'
post_format: []
tagline:
    - 'Dirk Prins, voorvechter Ouderenbeleid Zaandam'
---
Als je in Zaandam de naam Dirk Prins laat vallen weet iedereen wel dat je het Wijksteunpunt Dirk Prins bedoelt. Maar als je vraagt wie deze Dirk Prins was blijft het antwoord meestal uit.

Dirk Nicolaas Prins is geboren op 22 april 1913 als zoon van Nicolaas Prins en Trijntje Groen. Hij woonde op het Papenpad nr. 11, naast de Oud Katholieke Kerk. Vader Nicolaas was wagenmaker. Na zijn schooltijd heeft de jonge Dirk zich nog een tijdje bezig gehouden met de verkoop van fietsen maar hij stapte al snel over naar de Artillerie Inrichting waar hij bij Personeelszaken kwam te werken. Bij tijd en wijle fungeerde hij als chauffeur voor de directeur dhr. F.Q. den Hollander.

Toen er na de oorlog vacatures ontstonden bij de gemeente Zaandam stapte hij over en kreeg een positie bij de Gemeentelijk Sociale Dienst waar hij als armenbezoeker begon. De sociale dienst was toen nog gevestigd in de Westzijde 79 waar de Dienst voor de huisvesting van bejaarden en Dienst voor Sociale Zaken gevestigd was.

![](/images/Westzijde-79-1.jpg)

*Westzijde 79*

Dirk Prins heeft zich bekwaamd in zijn vak door studie bij de Stichting Haarlem waar opleidingen gegeven werden voor werkenden in de sociale arbeid. Het werk voor en met bejaarden, toen nog Ouden van Dagen, stond nog in de kinderschoenen. Als je niet zelfstandig of bij je kinderen kon wonen, was er een verpleeghuis of ergens een kamertje in een tehuis. Prins heeft, samen met zijn directeur van de sociale dienst dhr. W. Geerts, getracht de ouderen zelfstandigheid te geven en ze achter de geraniums weg te halen.

Hiervoor zetten zij de afdeling O&O (Ontwikkeling en Ontspanning) en een Maaltijdvoorziening op. In O&O hadden ook de senioren zelf zitting en men stelde per jaar een programma vast van uitjes, filmmiddagen, muziek e.d.. De kosten werden door de sociale dienst, uit de bijstandsmiddelen betaald. Verder was Prins betrokken bij de opzet van de Zaanse Zieken- en Bejaardenomroep.

Prins heeft, steeds samen met directeur Geerts, de eerste stappen gezet om tot een eigen plek te komen waar de activiteiten van de ouderen konden plaatsvinden, waar men met vragen terecht kon en waar men elkaar dagelijks kon ontmoeten; een dienstencentrum .

![](/images/DirkPrins2-2.jpg)

Dirk Prins heeft de totstandkoming van het dienstencentrum niet meer mee kunnen maken. Hij overleed op 20 februari 1973. Het dienstencentrum dat in november 1973 gereed kwam kreeg zijn naam. Bij de crematie in Driehuis-Westerveld sprak directeur Geerts en hij eindigde met:

> ‘Hij heeft honderden ouderen geactiveerd, in beweging gebracht en zelfvertrouwen geschonken, waardoor ze sterker in het leven staan. Zijn naam zal nog jaren lang in Zaandam onder de ouderen prachtige herinneringen oproepen aan de ‘raike’ dagen die ze door en met hem hebben beleefd:” Dirk Prins, ja die deed wat voor ons.” Bedankt Dirk, je was een hele beste.’

Zie ook: Geschiedenis van Wijkcentrum Dirk Prins.

Foto’s: Dirk Prins jr., Gemeente Archief Zaanstad.